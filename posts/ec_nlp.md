 <p align="right">
# פענוח שיחות משקיעים - מודלי שפה בעולם הפיננסי

בפוסט הזה נסקור מימוש של מודלי שפה גדולים (LLMs) לניתוח שיחות משקיעים (Earnings Calls) שפותח בחברת S&P Global Research. בפוסט ההמשך נעבור מהלכה למעשה ונעמיק בטכניקה שבליבת התהליך - יצירה מבוססת אחזור (RAG).

הסופר והפילוסוף הצרפתי וולטר טען שהשפה חשובה גם כיוון שהיא עוזרת לנו להסתיר את מחשבותינו. בשונה מהמספרים והעובדות המוחלטות שאנליסטים ומשקיעים מנתחים לעיפה, לאופן התקשורת ומידת השקיפות של מנהלים בכירים בנוגע לסוגיות בעייתיות ניתן לרוב משקל דל, אם בכלל, בתהליך הניתוח של חברות, לאו דווקא מפאת חוסר החשיבות.

חברות בורסאיות גדולות נוהגות לקיים שיחת משקיעים בססמוך למועד פרסום הדו״חות הכספיים על אף שאינן מחויבות לכך רגולטורית. שיחת המשקיעים היא אירוע תקשורתי שמקיימת חברה ציבורית עם משקיעים קיימים ופוטנציאליים, אנליסטים וגורמים פיננסיים נוספים. מטרת השיחה היא לספק מידע שקוף ומקיף על ביצועי החברה, אסטרטגיה עסקית, תחזיות ונושאים רלוונטיים נוספים. רוב השיחות מתנהלות כשיחת וידאו וספקי מידע פיננסי שונים מאפשרים גישה לארכיון של הקלטות ותמלולים.

בחלק הראשון של השיחה המנכ״ל וצוות הניהול הבכיר סוקרים נושאים מרכזיים בפעילות העסקית ובתוצאות הכספיות ובחלק השני עונים על שאלות מצד האנליסטים. הדואט הזה בין ההנהלה והאנליסטים טומן בחובו מידע רב ערך למשקיעים, הן בשאלות והן בתשובות. לפי תוצאות מחקר [1] של חברת S&P, כאשר שאלות האנליסטים נוגעות בנושאים שלא נכללו בדברי ההנלה בפתח השיחה ו/או, כאשר התשובה מתחמקמת מלעסוק באופן ישיר בעניין הנשאל, תוחלת התשואה החזויה יורדת. מהצד השני, תקשורת שקופה ומענה ענייני מצד ההנהלה מאפיינים ניהול תקין והגון שבתורם מביאים לתשואות עודפות. 


כמה עודפות? בגרף מטה מתואר הערך הכספי המצטבר בתקופה שמינואר 2008 עד ספטמבר 2024 של ארבע תיקי השקעה שנבחרו מתוך מדד מניות הראסל 3000 על בסיס שילוב בין **הפקטורים** הבאים:
- **תקשורת פרואקטיבית / ראקטיבית** - נקבע לפי רמת ההתאמה בין תוכן השאלות של האנליסטים ותוכן דברי הפתיח של ההנהלה. 
- **תשובות ענייניות / פתלתלות** - נקבע לפי רמת ההתאמה בין הנושא הנשאל ותוכן התשובה.

גרף 1


רק כדי לוודא שכולנו על אותו דף, כשמדברים על פקטורים בעולם של חיזוי תשואות של תיקי מניות מתייחסים למשתנים מסבירים - כלומר משתנים מדידים כגון שווי שוק, מכפיל הון ומומנטום - שהוכחו כקורלטיביים לתשואה הצפויה. בעבר, לפי מודל תמחור המניות הקלאסי של מרקוביץ׳, מדד השוק היה המשתנה היחיד במשוואת תוחלת התשואה שהיא למעשה פונקציה של מקדם המתאם (קורלציה) בין הנכס למדד השוק (ה-beta במשוואה הראשונה מטה). כלומר נכס עם בטא חיובית וגבוהה צפוי להניב תשואה גבוהה כאשר מדד השוק עולה ולהפך. מאז המחקר של פמה ופרנץ׳ [2] בתחילת שנות ה-90 שהציגו את הפקטורים הראשונים (המשוואה השני מטה) נוספו מאות פקטורים כמו גם מחקרים שהציעו שיטות סטטיסטיות להשוואה, סיווג ודירוג של שפע הפקטורים [3].


בחזרה לפקטורים שהוצגו במחקר, באופן מפתיע לא פחות מיכולות החיזוי של הפקטורים הנ״ל כאשר הם עומדים בפני עצמם, על-סמך מבחנים שביצעו החוקרים יכולת החיזוי הגבוהה נשמרת גם בשילוב עם פקטורים אחרים מבוססי עיבוד שפה טבעית (NLP). התובנה הזאת מחזקת את ההשערה הרווחת לפיה מודלי שפה גדולים יכולים להניב מגוון רחב של פקטורים בלתי תלויים ומהימנים ססטיסטית מתוך מקורות מידע כמו תמלולים של שיחות משקיעים וחוות דעת כתובות של אנליסטים. 


והשאלה המתבקשת היא כמובן האם בינה מלאכותית תחליף את האנליסטים ומנהלי ההשקעות?

כתבתי כאן בעבר שלדעתי למרות היתרון הבלתי מעורער שיש למודלים של בינה מלאכותית בניתוח כמויות עצומות של מידע, הם לעולם לא יוכלו להחליף את הגורם האנושי בתחום לחלוטין. זאת עמדה חזקה, אבל ההיגיון פשוט: ההבדל בין כל מודל שהוא שמאומן על מידע היסטורי (למיטב ידעתי אין לאף אחד כדור בדולח שמייצר למודלים מידע עתידי) לבין התבונה האנושית טמון ביכולת להגיב לשינויים והתפתחויות שטרם נראו או טרם התגלמו בנתונים. ההנחה שמושרשת בפיתוח של כל מודל שהוא היא שמה שהיה הוא שיהיה, אבל העשור והחצי האחרונים בשווקים העולמיים הוכיחו שהמציאות העסקית והגיאופוליטית עשירה בחידושים והפתעות. 

מהצד השני, ברור לרובנו שבתחום תחרותי כמו ניהול השקעות השימוש בAI יאפשר התייעלות עצומה כמו גם פריצות דרך בדמות אפיקי מימון חדשים. מבחינת התייעלות, מגמה שמוכרת לרוב ולדעתי רק תתעצם היא המעבר לקרנות מחקות חכמות (Smart Beta) שמאפשרות ניהול השקעות פאסיבי וחכם (להבדיל מההשקעה במדד משוקלל שווי - cap weighted) ובעלויות נמוכות. קרנות בטא חכמה מקצות את ההון על בסיס שיקלול אלגוריתמי של מספר פקטורים בסקטור או גאוגרפיה מסוימת כדי להשיג תשואה עודפת על השוק. הנהירה לקרנות מחקות מדד משוקללות-שווי הביאה לריכוזיות לא סבירה במניות של מספר מצומצם של חברות ושחקה את היעילות של השווקים בתמחור נכסים. כתבתי פה בעבר על איך זו בעיה קלאסית מעולם תורת המשחקים.

מגמת התייעלות נוספת שלא צפויה להיעצר היא הסימביוזה בין מנהלי השקעות ומדעני נתונים. 
מאז ומתמיד העולם הפיננסי ידע לאמץ טכנולוגית מידע, אבל בעוד שבעבר מערכות תומכות ידעו לשלוף מידע בצורה נוחה במקרה הטוב, ההצלחה בשילוב של בינה מלאכותית תהיה תלויה ביכולת לסנתז ולהנגיש תובנות מעשיות. אם תיאורים ציוריים כאלה נשמעים לכם כמו חזון דימיוני, חיפוש קצר בגוגל יגלה שכבר היום בנקי השקעות גדולים מפעילים מערכות בסגנון הזה וממשיכים להשקיע בפיתוח של כלים.

פריצות דרך טכנולוגיות מהסוג הזה קרוב לודאי שיביאו לאפשרויות מימון חדשות ומעניינות. הגל הקודם של מודלי למידת מכונה (ML) האיץ את התחום שנודע בעברית כהלוואות חברתיות (P2P Lending) בכך שנתן למשקיעים פרטיים וקרנות חדשניות את היכולת לפתח מודלי חיתום אשראי יעילים ומשוכללים וכתוצאה הביא לשחרור של שוק האשראי הצרכני מידי הבנקים וגופי המימון המתווכים המסורתיים (Disintermediation). כידוע, הנבואה ניתנה לשוטים, אבל להערכתי היכולת של מודלי שפה לסכם מידע מילולי רב תביא לעליית מדרגה (או קומה) מהפלח הצרכני (mass-market) לפלח הביניים כלומר עסקים בסדר גודל בינוני (mid-market). חיתום אשראי ומימון הוני לפלח העסקי בינוני ידוע כמורכב ויחד עם זאת יש בו פוטנציאל להיות קטליזטור לצמיחה כלכלית.  

הכותרות והסקירה של הנושא בעיתונות הכלכלית לעיתים נוטה ליצור חששות אבל המציאות היא בעיני אופטימית מאוד. החדשות הטובות לכולנו הן שהליבה הטכנולוגית שמניעה את המהפכה הזו היא בחלקה הניכר בקוד פתוח באדיבות חברות טכנולוגיה כמו מטא גוגל ומיקרוסופט מה שאומר שעם קורטוב של סקרנות ויצרתיות אפשר לרתום את היכולות האלו בשלל דרכים והכל חינם אין כסף! כאמור בפתיח, בפוסט הבא נפתח את המודל שהציגו החוקרים [1] בעזרת מודלים שזמינים בקוד פתוח ועל דאטה סט חינמי של כ-19 אלף תמלולים של שיחות משקיעים.
</p>
